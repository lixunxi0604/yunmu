---
layout: post
title: 2021年写给他们的诗
date: 2021-12-31
Author: 李熏夕
categories: 
tags: [四愁吟遍]
comments: true
--- 
>借千百年前的人，说我的爱意。

鹧鸪天·代玉田作

年少芳辰未等闲，见人犹话晋山川。伤春不上堤头柳，行乐应眠湖底天。

情似锦，梦如烟。西泠荒冢二十年。他乡远客无归路，醉里书空更几番。


遣怀

人人尽道金陵好，欲访春光路几千。

彩笔难得织五色，梦魂未许度关山。

新枝初碧繁霜月，落蕊禁寒雨水天。

意气诗思寥落尽，花朝却话白头年。


思临安

平生无奈三尺命，欲罢归程意转迷。

百雁已知沧海变，无仙亦晓玉山移。

何来锦绣笙歌地，长忆芦花夜月溪。

浊水轻尘皆散尽，南风渺渺复何依。



台城客

名园风景殊不似，金谷何年种牡丹。

九顷风荷湖面影，三潭明月鉴中天。

竹西红梅笛边好，剑外黄沙曲下看。

镜里佳人花满袖，长眉更待画青山。



秋日游孝陵

曾于青史见遗文，落木时节又拜君。

犹信神明惜碧草，忽知山岳聚忠魂。 

逸民有念应怜我，梅影无心几负人。

莫怪临风添惆怅，年来世事各昏昏。

